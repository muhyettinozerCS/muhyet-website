Merakıma yenilip bir hata yapmaktan korkuyordum. Bataklıkta zor günler geçirmeme rağmen durumdan şikayetçi değildim. Daha doğrusu buradan kurtulmak için bir çabam yoktu. Sadece yerimde durup bıdı bıdı konuşup her şeyi eleştiriyordum. Tek yaptığım buydu, birilerini eleştirmek: suyu, çamuru, ağacı, kurbağayı... Oysa ki onlar benim dostum olmalıydı. Beni burada unutanları hatırlayıp onlara sitem etmek doğru değildi, eleştirilmesi gereken tek kişi, tek varlık bendim. Çünkü beni ortadan kaldırmak sorunun mutlak çözümü olacaktı. Demek ki sorunun varlığı bizzat benim varlığımla alakalı. Dürüst olmak gerekirse ben çok fazla şahit olmadım, birlikte yaşadığımız yıllarda şikayet etmek ya da birilerini karalamanın birine bir fayda getirdiğine. Tuhaf olan şey, çok fazla şikayet etmeyen ve olaylarda suçlu bulmak yerine "Nerede, ne yapsam bu durum düzelir?" diyen insanlarda gördüm mutluluğu ya da mutluluğun ne olduğunu. Sanırım asıl sorunumuz ne istediğimizi tam bilmemek yani değer verdiğimiz şeyi bilebilsek ya da isteğimizin ne olduğunu tam olarak anlayabilsek bu kadar sorun yaşamazdık. Fakat gerçek şu ki; aç gözlülüğün bize bir şey katmayacağını aksine elimizdekinden de olacağımızı bilsek eminim yine böyle davranırdık. Evet tuhaf ama yine böyle davranırdık çünkü biz bildiklerimizden çok fazla ders almayız bunu da geçtim yaşadıklarımızdan dahi çok fazla ders almıyoruz. Hata yapmak bir erdem oldu, o kadar yanlış davranıyoruz ki hatalarda ısrar etmenin yanlış olduğunu dahi bilmiyoruz. İşin en kötüsü bilmediğimizi de bilmiyoruz. Sadece ahkam kesip -tıpkı benim gibi-  kendimizde ki eksikliği gidermek yerine başkalarında eksiklikleri yüzlerine vurmayı biliriz, karalamayı biliriz. Oysaki en etkin öğretme biçimi uygulamadır, kendimizi düzeltsek dünyayı, evreni, her şeyi düzeltiriz.